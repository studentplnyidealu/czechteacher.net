---
title: Jak napsat užitečný úvod ke článku
---

Pokud píšete článek, který obsahuje užitečnou informaci, nepište úvodní odstavec jako reklamní tahák — shrňte do něho celý článek i s jeho hlavním přínosem. Čtenář vám bude vděčný.

Většina blogů, které sleduji, kopíruje jeden neblahý novinářský nešvar — namísto toho, aby v úvodním odstavci shrnuli, o čem článek pojednává a k čemu jeho autor dochází, píšou ho jako jakýsi reklamní traktát. Tak aby nalákal čtenáře a ten si ho přečetl celý. To, že nakonec častokrát zjistí, jak zbytečné to bylo a že se vlastně nic nedozvěděl, už je autorům jedno.

Pokud tedy chcete psát užitečný blog, který nenabídne jen spoustu slov, ale i něco přínosného — vložte do perexu všechno. Ať má čtenář možnost se sám rozhodnout, jestli o více podrobností a další vysvětlování uvedená v článku stojí, nebo zda se spokojí s pouhým shrnutím a hlavní myšlenku si odnese tak jako tak. 