---
title: Podvádění, opisování, radění
---

Proti těmto nešvarům můžeme jako učitelé udělat trojí — nebýt tolerantní, stát se vzory a učit smysl.

Češi jsou podvody prolezlí skrz naskrz. A kde jinde by se tento postoj měl rodit jinde než v rodinách a ve školách? Opisuje a podvádí se všude. Nejvíce na pedagogických fakultách. 

A to je problém. Morální, lidský. Jak mohou učitelé, kteří jsou sami podvodníky, vychovávat děti ke správným hodnotám? A co jako učitelé vůbec můžeme proti tomuto pokřivení naší společnosti udělat? 

## 1. Netolerance.

Povinností učitele je jasně nastavit pravidla a lpět na nich. Pokud nepřestane současná praxe, kdy učitelé z pohodlnosti dělají, že nic nevidí, není cesty ze začarovaného kruhu ven. Budeme nepopulární. Ale za výsledek to stojí.

> Dopouštěli se největšího přestupku, jaký se dá pří psaní úlohy provést, tropili husarský kousek, o němž budou vyprávět ještě jako stárnoucí účetní s otřepanými kalhotami, oblýskanými lokty a olysanou lebkou, a já v něm budu hrát roli hlupáka, na něhož nebylo těžko vyzrát. Měl jsem zakročit, ale nedovedl jsem se k tomu odhodlat. *— Václav Řezáč, Rozhraní*

## 2. Vzor.

Učitel by měl být vzorem. Pokud je sám slizoun, kterému není radno věřit, který si najde obezličky, kde může, a všechny předpisy a nařízení z principu obchází, není se co divit, že to od něj žáci přejímají. 

Daleko důležitější jsou ještě vzory rodičů, ale s těmi už těžko něco uděláme. Je třeba počkat, až vyroste nová, nepokřivená generace.

## 3. Smysl.

Největší učitelův úkol není předat vědomosti. Nejvyšší a nejtěžší úkol každého učitele je ukázat žákovi smysl, který se v daném předmětu skrývá. Smysl, který dá každé činnosti punc užitečnosti. Smysl, který namotivuje a bude před žákem zářit jako hořící keř.

Problém je, když sám učitel nemá o smyslu potuchy.